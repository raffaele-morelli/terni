# porti

Le città portuali vivono una complessa interazione tra fattori produttivi, occupazionali, ambientali e sociali. I porti sono infatti un importante accesso ai centri urbani locali e sono contemporaneamente fonte di sviluppo e occupazione. Tuttavia, possono essere anche una importante sorgente di pressione e contaminazione ambientale per criticità legate prevalentemente alla qualità dell'aria e al rumore in contesti spesso problematici per le relazioni con le comunità locali, ma anche in termini di assorbimento di risorse, ad esempio dal punto di vista del consumo energetico.

Il progetto Ambiente e Salute nelle Città portuali, finanziato nell’ambito della Linea di Intervento 1.4 del Programma Ambiente, Salute, Biodiversità e Clima del Piano Nazionale Complementare al PNRR ha l’obiettivo di sviluppare azioni di promozione, fornire indicazioni e supporto alle politiche e alle normative in tema di pianificazione urbana sostenibile ai fini della riduzione della pressione ambientale degli impatti sulla salute umana in contesti urbani caratterizzati dalla presenza di porti.
La proposta progettuale vede la partecipazione di Genova, Piombino, Ancona, Cagliari, Civitavecchia, Bari e Brindisi i quali porti, ciascuno con le proprie peculiarità (vocazione commerciale, turistica, supporto alle attività industriali del territorio, hub per traghetti) insistono da decenni nel tessuto urbano e sociale.

Le attività saranno finalizzate a rendere disponibili informazioni sugli inquinanti generati nell'area portuale e sui conseguenti esiti di salute per i cittadini esposti, attraverso un approccio multidisciplinare e l’istituzione di tavoli intersettoriali locali. Le informazioni saranno basate sulla migliore fusione di dati misurati di routine o tramite campagne progettate ad hoc e derivati da modelli. Il progetto valuterà l'efficacia di interventi di mitigazione esistenti o previsti localmente e sperimenterà interventi innovativi per la riduzione dell'inquinamento atmosferico ed acustico.
